大方廣佛華嚴經卷第五十六
　　　唐于闐國三藏沙門實叉難陀譯


離世間品第三十八之四
佛子菩薩摩訶薩有十種無礙用何等爲十
所謂衆生無礙用國土無礙用法無礙用身
無礙用願無礙用境界無礙用智無礙用神
通無礙用神力無礙用力無礙用佛子云何
爲菩薩摩訶薩衆生等無礙用佛子菩薩摩
訶薩有十種衆生無礙用何者爲十所謂知
一切衆生無衆生無礙用知一切衆生但想

 
所持無礙用爲一切衆生說法未曾失時無
礙用普化現一切衆生界無礙用置一切衆
生於一毛孔中而不迫隘無礙用爲一切衆
生示現他方一切世界令其悉見無礙用爲
一切衆生示現釋梵護世諸天身無礙用爲
一切衆生示現聲聞辟支佛寂靜威儀無礙
用爲一切衆生示現菩薩行無礙用爲一切
衆生示現諸佛色身相好一切智力成等正
覺無礙用是爲十佛子菩薩摩訶薩有十種
國土無礙用何等爲十所謂一切剎作一剎 

 
無礙用一切剎入一毛孔無礙用知一切剎
無有盡無礙用一身結跏趺坐充滿一切剎
無礙用一身中現一切剎無礙用震動一切
剎不令衆生恐怖無礙用以一切剎莊嚴具
莊嚴一剎無礙用以一剎莊嚴具莊嚴一切
剎無礙用以一如來一衆會徧一切佛剎示
現衆生無礙用一切小剎中剎大剎廣剎深
剎仰剎覆剎側剎正剎徧諸方網無量差別
以此普示一切衆生無礙用是爲十佛子菩
薩摩訶薩有十種法無礙用何等爲十所謂

 
知一切法入一法一法入一切法而亦不違
衆生心解無礙用從般若波羅蜜出生一切
法爲他解說悉令開悟無礙用知一切法離
文字而令衆生皆得悟入無礙用知一切法
入一相而能演說無量法相無礙用知一切
法離言說能爲他說無邊法門無礙用於一
切法善轉普門字輪無礙用以一切法入一
法門而不相違於不可說劫說不窮盡無礙
用以一切法悉入佛法令諸衆生皆得悟解
無礙用知一切法無有邊際無礙用知一切 

 
法無障礙際猶如幻網無量差別於無量劫
爲衆生說不可窮盡無礙用是爲十佛子菩
薩摩訶薩有十種身無礙用何等爲十所謂
以一切衆生身入己身無礙用以己身入一
切衆生身無礙用一切佛身入一佛身無礙
用一佛身入一切佛身無礙用一切剎入己
身無礙用以一身充徧一切三世法示現衆
生無礙用於一身示現無邊身入三昧無礙
用於一身示現衆生數等身成正覺無礙用
於一切衆生身現一衆生身於一衆生身現

 
一切衆生身無礙用於一切衆生身示現法
身於法身示現一切衆生身無礙用是爲十
佛子菩薩摩訶薩有十種願無礙用何等爲
十所謂以一切菩薩願作自願無礙用以一
切佛成菩提願力示現自成正覺無礙用隨
所化衆生自成阿耨多羅三藐三菩提無礙
用於一切無邊際劫大願不斷無礙用遠離
識身不著智身以自在願現一切身無礙用
捨棄自身成滿他願無礙用普教化一切衆
生而不捨大願無礙用於一切劫行菩薩行 

 
而大願不斷無礙用於一毛孔現成正覺以
願力故充徧一切諸佛國土於不可說不可
說世界爲一一衆生如是示現無礙用說一
句法徧一切法界興大正法雲耀解脫電光
震實法雷音雨甘露味雨以大願力充洽一
切諸衆生界無礙用是爲十佛子菩薩摩訶
薩有十種境界無礙用何等爲十所謂在法
界境界而不捨衆生境界無礙用在佛境界
而不捨魔境界無礙用在涅槃境界而不捨
生死境界無礙用入一切智境界而不斷菩

 
薩種性境界無礙用住寂靜境界而不捨散
亂境界無礙用住無去無來無戲論無相狀
無體性無言說如虚空境界而不捨一切衆
生戲論境界無礙用住諸力解脫境界而不
捨一切諸方所境界無礙用入無衆生際境
界而不捨教化一切衆生無礙用住禪定解
脫神通明智寂靜境界而於一切世界示現
受生無礙用住如來一切行莊嚴成正覺境
界而現一切聲聞辟支佛寂靜威儀無礙用
是爲十佛子菩薩摩訶薩有十種智無礙用 

 
何等爲十所謂無盡辯才無礙用一切緫持
無有忘失無礙用能決定知決定說一切衆
生諸根無礙用於一念中以無礙智知一切
衆生心之所行無礙用知一切衆生欲樂隨
眠習氣煩惱病隨應授藥無礙用一念能入
如來十力無礙用以無礙智知三世一切劫
及其中衆生無礙用於念念中現成正覺示
現衆生無有斷絶無礙用於一衆生想知一
切衆生業無礙用於一衆生音解一切衆生
語無礙用是爲十佛子菩薩摩訶薩有十種

 
神通無礙用何等爲十所謂於一身示現一
切世界身無礙用於一佛衆會聽受一切佛
衆會中所說法無礙用於一衆生心念中成
就不可說無上菩提開悟一切衆生心無礙
用以一音現一切世界差別言音令諸衆生
各得解了無礙用一念中現盡前際一切劫
所有業果種種差別令諸衆生悉得知見無
礙用一微塵出現廣大佛剎無量莊嚴無礙
用令一切世界具足莊嚴無礙用普入一切
三世無礙用放大法光明現一切諸佛菩提 

 
衆生行願無礙用善守護一切天龍夜叉乾
闥婆阿脩羅迦樓羅緊那羅摩睺羅伽釋梵
護世聲聞獨覺菩薩所有如來十力菩薩善
根無礙用是爲十若諸菩薩得此無礙用則
能普入一切佛法佛子菩薩摩訶薩有十種
神力無礙用何等爲十所謂以不可說世界
置一塵中無礙用於一塵中現等法界一切
佛剎無礙用以一切大海水置一毛孔周旋
徃返十方世界而於衆生無所觸嬈無礙用
以不可說世界內自身中示現一切神通所

 
作無礙用以一毛繫不可數金剛圍山持以
遊行一切世界不令衆生生恐怖心無礙用
以不可說劫作一劫一劫作不可說劫於中
示現成壞差別不令衆生心有恐怖無礙用
於一切世界現水火風災種種變壞而不惱
衆生無礙用一切世界三災壞時悉能護持
一切衆生資生之具不令損缺無礙用以一
手持不思議世界擲不可說世界之外不令
衆生有驚怖想無礙用說一切剎同於虚空
令諸衆生悉得悟解無礙用是爲十佛子菩 

 
薩摩訶薩有十種力無礙用何等爲十所謂
衆生力無礙用教化調伏不捨離故剎力無
礙用示現不可說莊嚴而莊嚴故法力無礙
用令一切身入無身故劫力無礙用修行不
斷故佛力無礙用覺悟睡眠故行力無礙用
攝取一切菩薩行故如來力無礙用度脫一
切衆生故無師力無礙用自覺一切諸法故
一切智力無礙用以一切智成正覺故大悲
力無礙用不捨一切衆生故是爲十佛子如
是名爲菩薩摩訶薩十種無礙用若有得此

 
十無礙用者於阿耨多羅三藐三菩提欲成
不成隨意無違雖成正覺而亦不斷行菩薩
行何以故菩薩摩訶薩發大誓願入無邊無
礙用門善巧示現故佛子菩薩摩訶薩有十
種遊戲何等爲十所謂以衆生身作剎身而
亦不壞衆生身是菩薩遊戲以剎身作衆生
身而亦不壞於剎身是菩薩遊戲於佛身示
現聲聞獨覺身而不損減如來身是菩薩遊
戲於聲聞獨覺身示現如來身而不增長聲
聞獨覺身是菩薩遊戲於菩薩行身示現成 

 
正覺身而亦不斷菩薩行身是菩薩遊戲於
成正覺身示現修菩薩行身而亦不減成菩
提身是菩薩遊戲於涅槃界示現生死身而
不著生死是菩薩遊戲於生死界示現涅槃
亦不究竟入於涅槃是菩薩遊戲入於三昧
而示現行住坐卧一切業亦不捨三昧正受
是菩薩遊戲在一佛所聞法受持其身不動
而以三昧力於不可說諸佛會中各各現身
亦不分身亦不起定而聞法受持相續不斷
如是念念於一一三昧身各出生不可說不

 
可說三昧身如是次第一切諸劫猶可窮盡
而菩薩三昧身不可窮盡是菩薩遊戲是爲
十若諸菩薩安住此法則得如來無上大智
遊戲佛子菩薩摩訶薩有十種境界何等爲
十所謂示現無邊法界門令衆生得入是菩
薩境界示現一切世界無量妙莊嚴令衆生
得入是菩薩境界化徃一切衆生界悉方便
開悟是菩薩境界於如來身出菩薩身於菩
薩身出如來身是菩薩境界於虚空界現世
界於世界現虚空界是菩薩境界於生死界 

 
現涅槃界於涅槃界現生死界是菩薩境界
於一衆生語言中出生一切佛法語言是菩
薩境界以無邊身現作一身一身作一切差
別身是菩薩境界以一身充滿一切法界是
菩薩境界於一念中令一切衆生發菩提心
各現無量身成等正覺是菩薩境界是爲十
若諸菩薩安住此法則得如來無上大智慧
境界佛子菩薩摩訶薩有十種力何等爲十
所謂深心力不雜一切世情故增上深心力
不捨一切佛法故方便力諸有所作究竟故

 
智力了知一切心行故願力一切所求令滿
故行力盡未來際不斷故乗力能出生一切
乗而不捨大乗故神變力於一一毛孔中各
各示現一切清淨世界一切如來出興世故
菩提力令一切衆生發心成佛無斷絶故轉
法輪力說一句法悉稱一切衆生諸根性欲
故是爲十若諸菩薩安住此法則得諸佛無
上一切智十力佛子菩薩摩訶薩有十種無
畏何等爲十佛子菩薩摩訶薩悉能聞持一
切言說作如是念設有衆生無量無邊從十 

 
方來以百千大法而問於我我於彼問不見
微少難可答相以不見故心得無畏究竟到
彼大無畏岸隨其所問悉能詶對斷其疑惑
無有怯弱是爲菩薩第一無畏佛子菩薩摩
訶薩得如來灌頂無礙辯才到於一切文字
言音開示祕密究竟彼岸作如是念設有衆
生無量無邊從十方來以無量法而問於我
我於彼問不見微少難可答相以不見故心
得無畏究竟到彼大無畏岸隨其所問悉能
詶對斷其疑惑無有恐懼是爲菩薩第二無

 
畏佛子菩薩摩訶薩知一切法空離我離我
所無作無作者無知者無命者無養育者無
補伽羅離蘊界處永出諸見心如虚空作如
是念不見衆生有微少相能損惱我身語意
業何以故菩薩遠離我我所故不見諸法有
少性相以不見故心得無畏究竟到彼大無
畏岸堅固勇猛不可沮壞是爲菩薩第三無
畏佛子菩薩摩訶薩佛力所護佛力所持住
佛威儀所行眞實無有變易作如是念我不
見有少分威儀令諸衆生生訶責相以不見

 
故心得無畏於大衆中安隱說法是爲菩薩
第四無畏佛子菩薩摩訶薩身語意業皆悉
清淨鮮白柔和遠離衆惡作如是念我不自
見身語意業而有少分可訶責相以不見故
心得無畏能令衆生住於佛法是爲菩薩第
五無畏佛子菩薩摩訶薩金剛力士天龍夜
叉乾闥婆阿脩羅帝釋梵王四天王等常隨
侍衛一切如來護念不捨菩薩摩訶薩作如
是念我不見有衆魔外道有見衆生能來障
我行菩薩道少分之相以不見故心得無畏

　
究竟到彼大無畏岸發歡喜心行菩薩行是
爲菩薩第六無畏佛子菩薩摩訶薩已得成
就第一念根心無忘失佛所悅可作如是念
如來所說成菩提道文字句法我不於中見
有少分忘失之相以不見故心得無畏受持
一切如來正法行菩薩行是爲菩薩第七無
畏佛子菩薩摩訶薩智慧方便悉已通達菩
薩諸力皆得究竟常勤教化一切衆生恒以
願心繫佛菩提而爲悲愍衆生故成就衆生
故於煩惱濁世示現受生種族尊貴眷屬圓 

 
滿所欲從心歡娛快樂而作是念我雖與此
眷屬聚會不見少相而可貪著廢我修行禪
定解脫及諸三昧緫持辯才菩薩道法何以
故菩薩摩訶薩於一切法已得自在到於彼
岸修菩薩行誓不斷絶不見世間有一境界
而能惑亂菩薩道者以不見故心得無畏究
竟到彼大無畏岸以大願力於一切世界示
現受生是爲菩薩第八無畏佛子菩薩摩訶
薩恒不忘失薩婆若心乗於大乗行菩薩行
以一切智大心勢力示現一切聲聞獨覺寂

 
靜威儀作如是念我不自見當於二乗而取
出離少分之相以不見故心得無畏到彼無
上大無畏岸普能示現一切乗道究竟滿足
平等大乗是爲菩薩第九無畏佛子菩薩摩
訶薩成就一切諸白淨法具足善根圓滿神
通究竟住於諸佛菩提滿足一切諸菩薩行
於諸佛所受一切智灌頂之記而常化衆生
行菩薩道作如是念我不自見有一衆生應
可成熟而不能現諸佛自在而或熟相以不
見故心得無畏究竟到彼大無畏岸不斷菩 

 
薩行不捨菩薩願隨所應化一切衆生現佛
境界而化度之是爲菩薩第十無畏佛子是
爲菩薩摩訶薩十種無畏若諸菩薩安住此
法則得諸佛無上大無畏而亦不捨菩薩無
畏佛子菩薩摩訶薩有十種不共法何等爲
十佛子菩薩摩訶薩不由他教自然修行六
波羅蜜常樂大施不生慳悋恒持淨戒無所
毀犯具足忍辱心不動搖有大精進未曾退
轉善入諸禪永無散亂巧修智慧悉除惡見
是爲第一不由他教隨順波羅蜜道修六度

 
不共法佛子菩薩摩訶薩普能攝受一切衆
生所謂以財及法而行惠施正念現前和顏
愛語其心歡喜示如實義令得悟解諸佛菩
提無有憎嫌平等利益是爲第二不由他教
順四攝道勤攝衆生不共法佛子菩薩摩訶
薩善巧廻向所謂不求果報廻向順佛菩提
廻向不著一切世間禪定三昧廻向爲利益
一切衆生廻向爲不斷如來智慧廻向是爲
第三不由他教爲諸衆生發起善根求佛智
慧不共法佛子菩薩摩訶薩到善巧方便究 

 
竟彼岸心恒顧復一切衆生不猒世俗凡愚
境界不樂二乗出離之道不著己樂唯勤化
度善能入出禪定解脫於諸三昧悉得自在
徃來生死如遊園觀未曾暫起疲猒之心或
住魔宫或爲釋天梵王世主一切生處靡不
於中而現其身或於外道衆中出家而恒遠
離一切邪見一切世間文詞呪術字印筭數
乃至遊戲歌舞之法悉皆示現無不精巧或
時示作端正婦人智慧才能世中第一於諸
世間出世間法能問能說問答斷疑皆得究

 
竟一切世間出世間事亦悉通達到於彼岸
一切衆生恒來瞻仰雖現聲聞辟支佛威儀
而不失大乗心雖念念中示成正覺而不斷
菩薩行是爲第四不由他教方便善巧究竟
彼岸不共法佛子菩薩摩訶薩善知權實雙
行道智慧自在到於究竟所謂住於涅槃而
示現生死知無衆生而勤行教化究竟寂滅
而現起煩惱住一堅密智慧法身而普現無
量諸衆生身常入深禪定而示受欲樂常遠
離三界而不捨衆生常樂法樂而現有婇女 

 
歌詠嬉戲雖以衆相好莊嚴其身而示受醜
陋貧賤之形常積集衆善無諸過惡而現生
地獄畜生餓鬼雖已到於佛智彼岸而亦不
捨菩薩智身菩薩摩訶薩成就如是無量智
慧聲聞獨覺尚不能知何況一切童蒙衆生
是爲第五不由他教權實雙行不共法佛子
菩薩摩訶薩身口意業隨智慧行皆悉清淨
所謂具足大慈永離殺心乃至具足正解無
有邪見是爲第六不由他教身口意業隨智
慧行不共法佛子菩薩摩訶薩具足大悲不

 
捨衆生代一切衆生而受諸苦所謂地獄苦
畜生苦餓鬼苦爲利益故不生勞倦唯專度
脫一切衆生未曾耽染五欲境界常爲精勤
滅除衆苦是爲第七不由他教常起大悲不
共法佛子菩薩摩訶薩常爲衆生之所樂見
梵王帝釋四天王等一切衆生見無猒足何
以故菩薩摩訶薩久遠世來行業清淨無有
過失是故衆生見者無猒是爲第八不由他
教一切衆生皆悉樂見不共法佛子菩薩摩
訶薩於薩婆若大誓莊嚴志樂堅固雖處凡 

 
夫聲聞獨覺險難之處終不退失一切智心
明淨妙寳佛子如有寳珠名淨莊嚴置泥潦
中光色不改能令濁水悉皆澄淨菩薩摩訶
薩亦復如是雖在凡愚雜濁等處終不失壞
求一切智清淨寳心而能令彼諸惡衆生遠
離妄見煩惱穢濁得求一切智清淨心寳是
爲第九不由他教在衆難處不失一切智心
寳不共法佛子菩薩摩訶薩成就自覺境界
智無師自悟究竟自在到於彼岸離垢法繒
以冠其首而於善友不捨親近於諸如來常

 
樂尊重是爲第十不由他教得最上法不離
善知識不捨尊重佛不共法佛子是爲菩薩
摩訶薩十種不共法若諸菩薩安住其中則
得如來無上廣大不共法佛子菩薩摩訶薩
有十種業何等爲十所謂一切世界業悉能
嚴淨故一切諸佛業悉能供養故一切菩薩
業同種善根故一切衆生業悉能教化故一
切未來業盡未來際攝取故一切神力業不
離一世界徧至一切世界故一切光明業放
無邊色光明一一光中有蓮華座各有菩薩 

 
結跏趺坐而顯現故一切三寳種不斷業諸
佛滅後守護住持諸佛法故一切變化業於
一切世界說法教化諸衆生故一切加持業
於一念中隨諸衆生心之所欲皆爲示現令
一切願悉成滿故是爲十若諸菩薩安住此
法則得如來無上廣大業佛子菩薩摩訶薩
有十種身何等爲十所謂不來身於一切世
間不受生故不去身於一切世間求不得故
不實身一切世間如實得故不虚身以如實
理示世間故不盡身盡未來際無斷絶故堅

 
固身一切衆魔不能壞故不動身衆魔外道
不能動故具相身示現清淨百福相故無相
身法相究竟悉無相故普至身與三世佛同
一身故是爲十若諸菩薩安住此法則得如
來無上無盡之身佛子菩薩摩訶薩有十種
身業何等爲十所謂一身充滿一切世界身
業於一切衆生前悉能示現身業於一切趣
悉能受生身業遊行一切世界身業徃詣一
切諸佛衆會身業能以一手普覆一切世界
身業能以一手磨一切世界金剛圍山碎如 

 
微塵身業於自身中現一切佛剎成壞示於
衆生身業以一身容受一切衆生界身業於
自身中普現一切清淨佛剎一切衆生於中
成道身業是爲十若諸菩薩安住此法則得
如來無上佛業悉能覺悟一切衆生佛子菩
薩摩訶薩復有十種身何等爲十所謂諸波
羅蜜身悉正修行故四攝身不捨一切衆生
故大悲身代一切衆生受無量苦無疲猒故
大慈身救護一切衆生故福德身饒益一切
衆生故智慧身與一切佛身同一性故法身

 
永離諸趣受生故方便身於一切處現前故
神力身示現一切神變故菩提身隨樂隨時
成正覺故是爲十若諸菩薩安住此法則得
如來無上大智慧身佛子菩薩摩訶薩有十
種語何等爲十所謂柔輭語使一切衆生皆
安隱故甘露語令一切衆生悉清涼故不誑
語所有言說皆如實故眞實語乃至夢中無
妄語故廣大語一切釋梵四天王等皆尊敬
故甚深語顯示法性故堅固語說法無盡故
正直語發言易了故種種語隨時示現故[開] 

 
悟一切衆生語隨其欲樂令解了故是爲十
若諸菩薩安住此法則得如來無上微妙語
佛子菩薩摩訶薩有十種淨修語業何等爲
十所謂樂聽聞如來音聲淨修語業樂聞說
菩薩功德淨修語業不說一切衆生不樂聞
語淨修語業眞實遠離語四過失淨修語業
歡喜踊躍讃歎如來淨修語業如來塔所高
聲讃佛如實功德淨修語業以深淨心施衆
生法淨修語業音樂歌頌讃歎如來淨修語
業於諸佛所聽聞正法不惜身命淨修語業

 
捨身承事一切菩薩及諸法師而受妙法淨
修語業是爲十若菩薩摩訶薩以此十事淨
修語業則得十種守護何等爲十所謂天王
爲首一切天衆而爲守護龍王爲首一切龍
衆而爲守護夜叉王爲首乾闥婆王爲首阿
脩羅王爲首迦樓羅王爲首緊那羅王爲首
摩睺羅伽王爲首梵王爲首一一皆與自己
徒衆而爲守護如來法王爲首一切法師皆
悉守護是爲十佛子菩薩摩訶薩得此守護
已則能成辦十種大事何等爲十所謂一切 

 
衆生皆令歡喜一切世界悉能徃詣一切諸
根皆能了知一切勝解悉令清淨一切煩惱
皆令除斷一切習氣皆令捨離一切欲樂皆
令明潔一切深心悉使增長一切法界悉令
周徧一切涅槃普令明見是爲十佛子菩薩
摩訶薩有十種心何等爲十所謂如大地心
能持能長一切衆生諸善根故如大海心一
切諸佛無量無邊大智法水悉流入故如須
彌山王心置一切衆生於出世間最上善根
處故如摩尼寳王心樂欲清淨無雜染故如

 
金剛心決定深入一切法故如金剛圍山心
諸魔外道不能動故如蓮華心一切世法不
能染故如優曇鉢華心一切劫中難值遇故
如淨日心破暗障故如虚空心不可量故是
爲十若諸菩薩安住其中則得如來無上大
清淨心佛子菩薩摩訶薩有十種發心何等
爲十所謂發我當度脫一切衆生心發我當
令一切衆生除斷煩惱心發我當令一切衆
生消滅習氣心發我當斷除一切疑惑心發
我當除滅一切衆生苦惱心發我當除滅一 

 
切惡道諸難心發我當敬順一切如來心發
我當善學一切菩薩所學心發我當於一切
世間一一毛端處現一切佛成正覺心發我
當於一切世界擊無上法鼓令諸衆生隨其
根欲悉得悟解心是爲十若諸菩薩安住其
中則得如來無上大發起能事心佛子菩薩
摩訶薩有十種周徧心何等爲十所謂周徧
一切虚空心發意廣大故周徧一切法界心
深入無邊故周徧一切三世心一念悉知故
周徧一切佛出現心於入胎誕生出家成道

　
轉法輪般涅槃悉明了故周徧一切衆生心
悉知根欲習氣故周徧一切智慧心隨順了
知法界故周徧一切無邊心知諸幻網差別
故周徧一切無生心不得諸法自性故周徧
一切無礙心不住自心他心故周徧一切自
在心一念普現成佛故是爲十若諸菩薩安
住其中則得無量無上佛法周徧莊嚴佛子
菩薩摩訶薩有十種根何等爲十所謂歡喜
根見一切佛信不壞故希望根所聞佛法皆
悟解故不退根一切作事皆究竟故安住根 

 
不斷一切菩薩行故微細根入般若波羅蜜
微妙理故不休息根究竟一切衆生事故如
金剛根證知一切諸法性故金剛光燄根普
照一切佛境界故無差別根一切如來同一
身故無礙際根深入如來十種力故是爲十
若諸菩薩安住其中則得如來無上大智圓
滿根佛子菩薩摩訶薩有十種深心何等爲
十所謂不染一切世間法深心不雜一切二
乗道深心了達一切佛菩提深心隨順一切
智智道深心不爲一切衆魔外道所動深心

 
淨修一切如來圓滿智深心受持一切所聞
法深心不著一切受生處深心具足一切微
細智深心修一切諸佛法深心是爲十若諸
菩薩安住其中則得一切智無上清淨深心
佛子菩薩摩訶薩有十種增上深心何等爲
十所謂不退轉增上深心積集一切善根故
離疑惑增上深心解一切如來密語故正持
增上深心大願大行所流故最勝增上深心
深入一切佛法故爲主增上深心一切佛法
自在故廣大增上深心普入種種法門故上 

 
首增上深心一切所作成辦故自在增上深
心一切三昧神通變化莊嚴故安住增上深
心攝受本願故無休息增上深心成熟一切
衆生故是爲十若諸菩薩安住此法則得一
切諸佛無上清淨增上深心佛子菩薩摩訶
薩有十種勤修何等爲十所謂布施勤修悉
捨一切不求報故持戒勤修頭陀苦行少欲
知足無所欺故忍辱勤修離自他想忍一切
惡畢竟不生恚害心故精進勤修身語意業
未曾散亂一切所作皆不退轉至究竟故禪

 
定勤修解脫三昧出現神通離一切欲煩惱
闘諍諸眷屬故智慧勤修修習積聚一切功
德無猒倦故大慈勤修知諸衆生無自性故
大悲勤修知諸法空普代一切衆生受苦無
疲猒故覺悟如來十力勤修了達無礙示衆
生故不退法輪勤修轉至一切衆生心故是
爲十若諸菩薩安住此法則得如來無上大
智慧勤修佛子菩薩摩訶薩有十種決定解
何等爲十所謂最上決定解種植尊重善根
故莊嚴決定解出生種種莊嚴故廣大決定 

 
解其心未曾狹劣故寂滅決定解能入甚深
法性故普徧決定解發心無所不及故堪任
決定解能受佛力加持故堅固決定解摧破
一切魔業故明斷決定解了知一切業報故
現前決定解隨意能現神通故紹隆決定解
一切佛所得記故自在決定解隨意隨時成
佛故是爲十若諸菩薩安住此法則得如來
無上決定解佛子菩薩摩訶薩有十種決定
解知諸世界何等爲十所謂知一切世界入
一世界知一世界入一切世界知一切世界

 
一如來身一蓮華座皆悉周徧知一切世界
皆如虚空知一切世界具佛莊嚴知一切世
界菩薩充滿知一切世界入一毛孔知一切
世界入一衆生身知一切世界一佛菩提樹
一佛道場皆悉周徧知一切世界一音普徧
令諸衆生各別了知心生歡喜是爲十若諸
菩薩安住此法則得如來無上佛剎廣大決
定解佛子菩薩摩訶薩有十種決定解知衆
生界何等爲十所謂知一切衆生界本性無
實知一切衆生界悉入一衆生身知一切衆 

 
生界悉入菩薩身知一切衆生界悉入如來
藏知一衆生身普入一切衆生界知一切衆
生界悉堪爲諸佛法器知一切衆生界隨其
所欲爲現釋梵護世身知一切衆生界隨其
所欲爲現聲聞獨覺寂靜威儀知一切衆生
界爲現菩薩功德莊嚴身知一切衆生界爲
現如來相好寂靜威儀開悟衆生是爲十若
諸菩薩安住此法則得如來無上大威力決
定解

大方廣佛華嚴經卷第五十六


