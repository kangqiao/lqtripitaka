大方廣佛華嚴經卷第五十五
　　　唐于闐國三藏沙門實叉難陀譯


離世間品第三十八之三
佛子菩薩摩訶薩發十種無下劣心何等爲
十佛子菩薩摩訶薩作如是念我當降伏一
切天魔及其眷屬是爲第一無下劣心又作
是念我當悉破一切外道及其邪法是爲第
二無下劣心又作是念我當於一切衆生善
言開喻皆令歡喜是爲第三無下劣心又作
是念我當成滿徧法界一切波羅蜜行是爲

 
第四無下劣心又作是念我當積集一切福
德藏是爲第五無下劣心又作是念無上菩
提廣大難成我當修行悉令圓滿是爲第六
無下劣心又作是念我當以無上教化無上
調伏教化調伏一切衆生是爲第七無下劣
心又作是念一切世界種種不同我當以無
量身成等正覺是爲第八無下劣心又作是
念我修菩薩行時若有衆生來從我乞手足
耳鼻血肉骨髓妻子象馬乃至王位如是一
切悉皆能捨不生一念憂悔之心但爲利益 

 
一切衆生不求果報以大悲爲首大慈究竟
是爲第九無下劣心又作是念三世所有一
切諸佛一切佛法一切衆生一切國土一切
世間一切三世一切虚空界一切法界一切
語言施設界一切寂滅涅槃界如是一切種
種諸法我當以一念相應[彗?]悉知悉覺悉見[慧]
悉證悉修悉斷然於其中無分別離分別無
種種差別無功德無境界非有非無非一非
二以不二智知一切二以無相智知一切相
以無分別智知一切分別以無異智知一切

 
異以無差別智知一切差別以無世間智知
一切世間以無世智知一切世以無衆生智
知一切衆生以無執著智知一切執著以無
住處智知一切住處以無雜染智知一切雜
染以無盡智知一切盡以究竟法界智於一
切世界示現身以離言音智示不可說言音
以一自性智入於無自性以一境界智現種
種境界知一切法不可說而現大自在言說
證一切智地爲教化調伏一切衆生故於一
切世間示現大神通變化是爲第十無下劣 

 
心佛子是爲菩薩摩訶薩發十種無下劣心
若諸菩薩安住此心則得一切最上無下劣
佛法佛子菩薩摩訶薩於阿耨多羅三藐三
菩提有十種如山增上心何等爲十佛子菩
薩摩訶薩常作意勤修一切智法是爲第一
如山增上心恒觀一切法本性空無所得是
爲第二如山增上心願於無量劫行菩薩行
修一切白淨法以住一切白淨法故知見如
來無量智慧是爲第三如山增上心爲求一
切佛法故等心敬奉諸善知識無異希求無

 
盜法心唯生尊重未曾有意一切所有悉皆
能捨是爲第四如山增上心若有衆生罵辱
毀謗打棒屠割苦其形體乃至斷命如是等
事悉皆能受終不因此生動亂心生瞋害心
亦不退捨大悲弘誓更令增長無有休息何
以故菩薩於一切法如實出離捨成就故證
得一切諸如來法忍辱柔和已自在故是爲
第五如山增上心菩薩摩訶薩成就增上大
功德所謂天增上功德人增上功德色增上
功德力增上功德眷屬增上功德欲增上功 

 
德王位增上功德自在增上功德福德增上
功德智慧增上功德雖復成就如是功德終
不於此而生染著所謂不著味不著欲不著
財富不著眷屬但深樂法隨法去隨法住隨
法趣向隨法究竟以法爲依以法爲救以法
爲歸以法爲舍守護法愛樂法希求法思惟
法佛子菩薩摩訶薩雖復具受種種法樂而
常遠離衆魔境界何以故菩薩摩訶薩於過
去世發如是心我當令一切衆生皆悉永離
衆魔境界住佛境故是爲第六如山增上心

 
菩薩摩訶薩爲求阿耨多羅三藐三菩提已
於無量阿僧祇劫行菩薩道精勤匪懈猶謂
我今始發阿耨多羅三藐三菩提心行菩薩
行亦不驚亦不怖亦不畏雖能一念即成阿
耨多羅三藐三菩提然爲衆生故於無量劫
行菩薩行無有休息是爲第七如山增上心
菩薩摩訶薩知一切衆生性不和善難調難
度不能知恩不能報恩是故爲其發大誓願
欲令皆得心意自在所行無礙捨離惡念不
於他所生諸煩惱是爲第八如山增上心菩 

 
薩摩訶薩復作是念非他令我發菩提心亦
不待人助我修行我自發心集諸佛法誓期
自勉盡未來劫行菩薩道成阿耨多羅三藐
三菩提是故我今修菩薩行當淨自心亦淨
他心當知自境界亦知他境界我當悉與三
世諸佛境界平等是爲第九如山增上心菩
薩摩訶薩作如是觀無有一法修菩薩行無
有一法滿菩薩行無有一法教化調伏一切
衆生無有一法供養恭敬一切諸佛無有一
法於阿耨多羅三藐三菩提已成今成當成

 
無有一法已說今說當說說者及法俱不可
得而亦不捨阿耨多羅三藐三菩提願何以
故菩薩求一切法皆無所得如是出生阿耨
多羅三藐三菩提是故於法雖無所得而勤
修習增上善業清淨對治智慧圓滿念念增
長一切具足其心於此不驚不怖不作是念
若一切法皆悉寂滅我有何義求於無上菩
提之道是爲第十如山增上心佛子是爲菩
薩摩訶薩於阿耨多羅三藐三菩提十種如
山增上心若諸菩薩安住其中則得如來無 

 
上大智山王增上心佛子菩薩摩訶薩有十
種入阿耨多羅三藐三菩提如海智何等爲
十所謂入一切無量衆生界是爲第一如海
智入一切世界而不起分別是爲第二如海
智知一切虚空界無量無礙普入十方一切
差別世界網是爲第三如海智菩薩摩訶薩
善入法界所謂無礙入不斷入不常入無量
入不生入不滅入一切入悉了知故是爲第
四如海智菩薩摩訶薩於過去未來現在諸
佛菩薩法師聲聞獨覺及一切凡夫所集善

 
根已集現集當集三世諸佛於阿耨多羅三
藐三菩提已成今成當成所有善根三世諸
佛說法調伏一切衆生已說今說當說所有
善根於彼一切皆悉了知深信隨喜願樂修
習無有猒足是爲第五如海智菩薩摩訶薩
於念念中入過去世不可說劫於一劫中或
百億佛出世或千億佛出世或百千億佛出
世或無數或無量或無邊或無等或不可數
或不可稱或不可思或不可量或不可說或
不可說不可說超過筭數諸佛世尊出興于 

 
世及彼諸佛道場衆會聲聞菩薩說法調伏
一切衆生壽命延促法住久近如是一切悉
皆明見如一劫一切諸劫皆亦如是其無佛
劫所有衆生有於阿耨多羅三藐三菩提種
諸善根亦悉了知若有衆生善根熟已於未
來世當得見佛亦悉了知如是觀察過去世
不可說不可說劫心無猒足是爲第六如海
智菩薩摩訶薩入未來世觀察分別一切諸
劫無量無邊知何劫有佛何劫無佛何劫有
幾如來出世一一如來名號何等住何世界

 
世界名何度幾衆生壽命幾時如是觀察盡
未來際皆悉了知不可窮盡而無猒足是爲
第七如海智菩薩摩訶薩入現在世觀察思
惟於念念中普見十方無邊品類不可說世
界皆有諸佛於無上菩提已成今成當成徃
詣道場菩提樹下坐吉祥草降伏魔軍成阿
耨多羅三藐三菩提從此起已入於城邑升
天宫殿說微妙法轉大法輪示現神通調伏
衆生乃至付囑阿耨多羅三藐三菩提法捨
於壽命入般涅槃入涅槃已結集法藏令久 

 
住世莊嚴佛塔種種供養亦見彼世界所有
衆生值佛聞法受持諷誦憶念思惟增長慧
解如是觀察普徧十方而於佛法無有錯謬
何以故菩薩摩訶薩了知諸佛皆悉如夢而
能徃詣一切佛所恭敬供養菩薩爾時不著
自身不著諸佛不著世界不著衆會不著說
法不著劫數然見佛聞法觀察世界入諸劫
數無有猒足是爲第八如海智菩薩摩訶薩
於不可說不可說劫一一劫中供養恭敬不
可說不可說無量諸佛示現自身殁此生彼

 
以出過三界一切供具而爲供養并及供養
菩薩聲聞一切大衆一一如來般涅槃後皆
以無上供具供養舍利及廣行惠施滿足衆
生佛子菩薩摩訶薩以不可思議心不求報
心究竟心饒益心於不可說不可說劫爲阿
耨多羅三藐三菩提故供養諸佛饒益衆生
護持正法開示演說是爲第九如海智菩薩
摩訶薩於一切佛所一切菩薩所一切法師
所一向專求菩薩所說法菩薩所學法菩薩
所教法菩薩修行法菩薩清淨法菩薩成熟 

 
法菩薩調伏法菩薩平等法菩薩出離法菩
薩緫持法得此法已受持讀誦分別解說無
有猒足令無量衆生於佛法中發一切智相
應心入眞實相於阿耨多羅三藐三菩提得
不退轉菩薩如是於不可說不可說劫無有
猒足是爲第十如海智佛子是爲菩薩摩訶
薩十種入阿耨多羅三藐三菩提如海智若
諸菩薩安住此法則得一切諸佛無上大智
慧海佛子菩薩摩訶薩於阿耨多羅三藐三
菩提有十種如寳住何等爲十佛子菩薩摩

 
訶薩悉能徃詣無數世界諸如來所瞻覲頂
禮承事供養是爲第一如寳住於不思議諸
如來所聽聞正法受持憶念不令忘失分別
思惟覺慧增長如是所作充滿十方是爲第
[二]如寳住於此剎殁餘處現生而於佛法無[一]
所迷惑是爲第三如寳住知從一法出一切
法而能各各分別演說以一切法種種義究
竟皆是一義故是爲第四如寳住知猒離煩
惱知止息煩惱知防護煩惱知除斷煩惱修
菩薩行不證實際究竟到於實際彼岸方便 

 
善巧善學所學令徃昔願行皆得成滿身不
疲倦是爲第五如寳住知一切衆生心所分
別皆無處所而亦說有種種方處雖無分別
無所造作爲欲調伏一切衆生而有修行而
有所作是爲第六如寳住知一切法皆同一
性所謂無性無種種性無無量性無可筭數
性無可稱量性無色無相若一若多皆不可
得而決定了知此是諸佛法此是菩薩法此
是獨覺法此是聲聞法此是凡夫法此是善
法此是不善法此是世間法此是出世間法

 
此是過失法此是無過失法此是有漏法此
是無漏法乃至此是有爲法此是無爲法是
爲第七如寳住菩薩摩訶薩求佛不可得求
菩薩不可得求法不可得求衆生不可得而
亦不捨調伏衆生令於諸法成正覺願何以
故菩薩摩訶薩善巧觀察知一切衆生分別
知一切衆生境界方便化導令得涅槃爲欲
滿足化衆生願熾然修行菩薩行故是爲第
八如寳住菩薩摩訶薩知善巧說法示現涅
槃爲度衆生所有方便一切皆是心想建立 

 
非是顚倒亦非虚誑何以故菩薩了知一切
諸法三世平等如如不動實際無住不見有
一衆生已受化今受化當受化亦自了知無
所修行無有少法若生若滅而可得者而依
於一切法令所願不空是爲第九如寳住菩
薩摩訶薩於不思議無量諸佛一一佛所聞
不可說不可說授記法名號各異劫數不同
從於一劫乃至不可說不可說劫常如是聞
聞已修行不驚不怖不迷不惑知如來智不
思議故如來授記言無二故自身行願殊勝

 
力故隨應受化令成阿耨多羅三藐三菩提
滿等法界一切願故是爲第十如寳住佛子
是爲菩薩摩訶薩於阿耨多羅三藐三菩提
十種如寳住若諸菩薩安住此法則得諸佛
無上大智慧寳佛子菩薩摩訶薩發十種如
金剛大乗誓願心何等爲十佛子菩薩摩訶
薩作如是念一切諸法無有邊際不可窮盡
我當以盡三世智普皆覺了無有遺餘是爲
第一如金剛大乗誓願心菩薩摩訶薩又作
是念於一毛端處有無量無邊衆生何況一 

 
切法界我當皆以無上涅槃而滅度之是爲
第二如金剛大乗誓願心菩薩摩訶薩又作
是念十方世界無量無邊無有齊限不可窮
盡我當以諸佛國土最上莊嚴莊嚴如是一
切世界所有莊嚴皆悉眞實是爲第三如金
剛大乗誓願心菩薩摩訶薩又作是念一切
衆生無量無邊無有齊限不可窮盡我當以
一切善根廻向於彼無上智光照耀於彼是
爲第四如金剛大乗誓願心菩薩摩訶薩又
作是念一切諸佛無量無邊無有齊限不可

 
窮盡我當以所種善根廻向供養悉令周徧
無所闕少然後我當成阿耨多羅三藐三菩
提是爲第五如金剛大乗誓願心佛子菩薩
摩訶薩見一切佛聞所說法生大歡喜不著
自身不著佛身解如來身非實非虚非有非
無非性非無性非色非無色非相非無相非
生非滅實無所有亦不壞有何以故不可以
一切性相而取著故是爲第六如金剛大乗
誓願心佛子菩薩摩訶薩或有衆生訶罵毀
呰撾打楚撻或截手足或割耳鼻或挑其目 

 
或級其頭如是一切皆能忍受終不因此生
恚害心於不可說不可說無央數劫修菩薩
行攝受衆生恒無廢捨何以故菩薩摩訶薩
已善觀察一切諸法無有二相心不動亂能
捨自身忍其苦故是爲第七如金剛大乗誓
願心佛子菩薩摩訶薩又作是念未來世劫
無量無邊無有齊限不可窮盡我當盡彼劫
於一世界行菩薩道教化衆生如一世界盡
法界虚空界一切世界悉亦如是而心不驚
不怖不畏何以故爲菩薩道法應如是爲一

 
切衆生而修行故是爲第八如金剛大乗誓
願心佛子菩薩摩訶薩又作是念阿耨多羅
三藐三菩提以心爲本心若清淨則能圓滿
一切善根於佛菩提必得自在欲成阿耨多
羅三藐三菩提隨意即成若欲除斷一切取
縁住一向道我亦能得而我不斷爲欲究竟
佛菩提故亦不即證無上菩提何以故爲滿
本願盡一切世界行菩薩行化衆生故是爲
第九如金剛大乗誓願心佛子菩薩摩訶薩
知佛不可得菩提不可得菩薩不可得一切 

 
法不可得衆生不可得心不可得行不可得
過去不可得未來不可得現在不可得一切
世間不可得有爲無爲不可得菩薩如是寂
靜住甚深住寂滅住無諍住無言住無二住
無等住自性住如理住解脫住涅槃住實際
住而亦不捨一切大願不捨薩婆若心不捨
菩薩行不捨教化衆生不捨諸波羅蜜不捨
調伏衆生不捨承事諸佛不捨演說諸法不
捨莊嚴世界何以故菩薩摩訶薩發大願故
雖復了達一切法相大慈悲心轉更增長無

 
量功德皆具修行於諸衆生心不捨離何以
故一切諸法皆無所有凡夫愚迷不知不覺
我當令彼悉得開悟於諸法性分明照了何
以故一切諸佛安住寂滅而以大悲心於諸
世間說法教化曾無休息我今云何而捨大
悲[又]我先發廣大誓願心發決定利益一切[人?]
衆生心發積集一切善根心發安住善巧廻
向心發出生甚深智慧心發含受一切衆生
心發於一切衆生平等心作眞實語不虚誑
語願與一切衆生無上大法願不斷一切諸 

 
佛種性今一切衆生未得解脫未成正覺未
具佛法大願未滿云何而欲捨離大悲是爲
第十如金剛大乗誓願心佛子是爲菩薩摩
訶薩發十種如金剛大乗誓願心若諸菩薩
安住此法則得如來金剛性無上大神通智
佛子菩薩摩訶薩有十種大發起何等爲十
佛子菩薩摩訶薩作如是念我當供養恭敬
一切諸佛是爲第一大發起又作是念我當
長養一切菩薩所有善根是爲第二大發起
又作是念我當於一切如來般涅槃後莊嚴

 
佛塔以一切華一切鬘一切香一切塗香一
切末香一切衣一切蓋一切幢一切旛而供
養之受持守護彼佛正法是爲第三大發起
又作是念我當教化調伏一切衆生令得阿
耨多羅三藐三菩提是爲第四大發起又作
是念我當以諸佛國土無上莊嚴而以莊嚴
一切世界是爲第五大發起又作是念我當
發大悲心爲一衆生於一切世界一一各盡
未來際劫行菩薩行如爲一衆生爲一切衆
生悉亦如是皆令得佛無上菩提乃至不生 

 
一念疲懈是爲第六大發起又作是念彼諸
如來無量無邊我當於一如來所經不思議
劫恭敬供養如於一如來於一切如來悉亦
如是是爲第七大發起菩薩摩訶薩又作是
念彼諸如來滅度之後我當爲一一如來所
有舍利各起寳塔其量高廣與不可說諸世
界等造佛形像亦復如是於不可思議劫以
一切寳幢旛蓋香華衣服而爲供養不生一
念猒倦之心爲成就佛法故爲供養諸佛故
爲教化衆生故爲護持正法開示演說故是

 
爲第八大發起菩薩摩訶薩又作是念我當
以此善根成無上菩提得入一切諸如來地
與一切如來體性平等是爲第九大發起菩
薩摩訶薩復作是念我當成正覺已於一切
世界不可說劫演說正法示現不可思議自
在神通身語及意不生疲倦不離正法以佛
力所持故爲一切衆生勤行大願故大慈爲
首故大悲究竟故達無相法故住眞實語故
證一切法皆寂滅故知一切衆生悉不可得
而亦不違諸業所作故與三世佛同一體故 

 
周徧法界虚空界故通達諸法無相故成就
不生不滅故具足一切佛法故以大願力調
伏衆生作大佛事無有休息是爲第十大發
起佛子是爲菩薩摩訶薩十種大發起若諸
菩薩安住此法則不斷菩薩行具足如來無
上大智佛子菩薩摩訶薩有十種究竟大事
何等爲十所謂恭敬供養一切如來究竟大
事隨所念衆生悉能救護究竟大事專求一
切佛法究竟大事積集一切善根究竟大事
思惟一切佛法究竟大事滿足一切誓願究

 
竟大事成就一切菩薩行究竟大事奉事一
切善知識究竟大事徃詣一切世界諸如來
所究竟大事聞持一切諸佛正法究竟大事
是爲十若諸菩薩安住此法則得阿耨多羅
三藐三菩提大智慧究竟事佛子菩薩摩訶
薩有十種不壞信何等爲十所謂於一切佛
不壞信於一切佛法不壞信於一切聖僧不
壞信於一切菩薩不壞信於一切善知識不
壞信於一切衆生不壞信於一切菩薩大願
不壞信於一切菩薩行不壞信於恭敬供養 

 
一切諸佛不壞信於菩薩巧密方便教化調
伏一切衆生不壞信是爲十若諸菩薩安住
此法則得諸佛無上大智慧不壞信佛子菩
薩摩訶薩有十種得授記何等爲十所謂內
有甚深解得授記能隨順起菩薩諸善根得
授記修廣大行得授記現前得授記不現前
得授記因自心證菩提得授記成就忍得授
記教化調伏衆生得授記究竟一切劫數得
授記一切菩薩行自在得授記是爲十若諸
菩薩安住此法則於一切諸佛所而得授記

 
佛子菩薩摩訶薩有十種善根廻向菩薩由
此能以一切善根悉皆廻向何等爲十所謂
以我善根同善知識願如是成就莫別成就
以我善根同善知識心如是成就莫別成就
以我善根同善知識行如是成就莫別成就
以我善根同善知識善根如是成就莫別成
就以我善根同善知識平等如是成就莫別
成就以我善根同善知識念如是成就莫別
成就以我善根同善知識清淨如是成就莫
別成就以我善根同善知識所住如是成就 

 
莫別成就以我善根同善知識成滿如是成
就莫別成就以我善根同善知識不壞如是
成就莫別成就是爲十若諸菩薩安住此法
則得無上善根廻向佛子菩薩摩訶薩有十
種得智慧何等爲十所謂於施自在得智慧
深解一切佛法得智慧入如來無邊智得智
慧於一切問答中能斷疑得智慧入於智者
義得智慧深解一切如來於一切佛法中言
音善巧得智慧深解於諸佛所種少善根必
能滿足一切白淨法獲如來無量智得智慧

 
成就菩薩不思議住得智慧於一念中悉能
徃詣不可說佛剎得智慧覺一切佛菩提入
一切法界聞持一切佛所說法深入一切如
來種種莊嚴言音得智慧是爲十若諸菩薩
安住此法則得一切諸佛無上現證智佛子
菩薩摩訶薩有十種發無量無邊廣大心何
等爲十所謂於一切諸佛所發無量無邊廣
大心觀一切衆生界發無量無邊廣大心觀
一切剎一切世一切法界發無量無邊廣大
心觀察一切法皆如虚空發無量無邊廣大 

 
心觀察一切菩薩廣大行發無量無邊廣大
心正念三世一切諸佛發無量無邊廣大心
觀不思議諸業果報發無量無邊廣大心嚴
淨一切佛剎發無量無邊廣大心徧入一切
諸佛大會發無量無邊廣大心觀察一切如
來妙音發無量無邊廣大心是爲十若諸菩
薩安住此心則得一切佛法無量無邊廣大
智慧海佛子菩薩摩訶薩有十種伏藏何等
爲十所謂知一切法是起功德行藏知一切
法是正思惟藏知一切法是陀羅尼照明藏

 
知一切法是辯才開演藏知一切法是不可
說善覺眞實藏知一切佛自在神通是觀察
示現藏知一切法是善巧出生平等藏知一
切法是常見一切諸佛藏知一切不思議劫
是善了皆如幻住藏知一切諸佛菩薩是發
生歡喜淨信藏是爲十若諸菩薩安住此法
則得一切諸佛無上智慧法藏悉能調伏一
切衆生佛子菩薩摩訶薩有十種律儀何等
爲十所謂於一切佛法不生誹謗律儀於一
切佛所信樂心不可壞律儀於一切菩薩所 

 
起尊重恭敬律儀於一切善知識所終不捨
愛樂心律儀於一切聲聞獨覺不生憶念心
律儀遠離一切退菩薩道律儀不起一切損
害衆生心律儀修一切善根皆令究竟律儀
於一切魔悉能降伏律儀於一切波羅蜜皆
令滿足律儀是爲十若諸菩薩安住此法則
得無上大智律儀佛子菩薩摩訶薩有十種
自在何等爲十所謂命自在於不可說劫住
壽命故心自在智慧能入阿僧祇諸三昧故
資具自在能以無量莊嚴莊嚴一切世界故

 
業自在隨時受報故受生自在於一切世界
示現受生故解自在於一切世界見佛充滿
故願自在隨欲隨時於諸剎中成正覺故神
力自在示現一切大神變故法自在示現無
邊諸法門故智自在於念念中示現如來十
力無畏成正覺故是爲十若諸菩薩安住此
法則得圓滿一切諸佛諸波羅蜜智慧神力
菩提自在

大方廣佛華嚴經卷第五十五


